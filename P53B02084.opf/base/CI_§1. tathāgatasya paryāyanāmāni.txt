|| saṅs rgyas kyi mtshan dad yon tan gyi miṅ la sogs ba skad dka’ ba rnams thog thog bśad ba
saṅs rgyas kyi mtshan gyi rnam graṅs la |

buddhaḥ źes bya ba’i sgra las draṅs (2) na gcig tu na | mohanidrā pramattabuddhapuruṣavat1 ces
bya ste | gti mug gi gñid saṅs pas na mi gñid saṅs ba bźin te | saṅs pa la sñegs | yaṅ
rnam pa gcig tu na | buddher vikāśanād buddha vibuddhapadmavat | blo bye źiṅ rgyas bas na
padma kha bye źiṅ rgyas pa daṅ ’dra bar yaṅ bśad de saṅs rgyas źes (3) bya’o | tshig gi don
spyir na chos thams cad thugs su chud ciṅ ma lus par byaṅ chub pa la bya |

bhagavān źes bya ba gcig tu na | bhagnamāracatuṣṭayatvād bhagavān | źes bya ste bdud bźi bcom
pas na bcom pa la bya | yaṅ rnam pa gcig tu na bhaga ni legs pa rnam pa drug gi miṅ ste
| gzugs daṅ | (4) grags pa daṅ | dbaṅ phyug daṅ | dpal daṅ | śes rab daṅ | brtson pa ste ’di
drug gi spyi la bya | vān źes ’byuṅ ba ni bhago syāstīti bhagavān źes ldan par bśad de
| de rnam graṅs ’di skad du bya ba las sṅar bsgyur ba’i tshig grags pa btsan par bya ste |
bcom ldan ’das źes bya ba ni mdo sde dag las (5) saṅs rgyas kyi yon tan la mtshan ’jig rten
las ’das pa’o || źes kyaṅ ’byuṅ bas na | ’jig rten pa’i bhagavān las khyad par du ’das
źes bla thabs su bsnan te | bcom ldan ’das źes btags | ’jig rten pa’i bhagavān źes bya ba
ni ’jig rten ba’i gźuṅ ñid las kyaṅ bcom par mi ’chad de | legs (6) pa daṅ ldan pa źes ’chad
bas ’jig rten pa’i bhagavān ni legs ldan źes gdags |

tathāgata źes bya ba tathā ni de bźin gata ni gśegs pa’am byon ba’am mkhyen pa’am gsuṅs pa la
bya ste | tshig gi don spyir na sṅon gyi saṅs rgyas rnams ji ltar gśegs śiṅ phyin pa daṅ
| chos thams cad gyi raṅ (7) bźin de bźin ñid ji lta ba mkhyen źiṅ gsuṅs pa la bya mod kyi
| sṅar grags pa bźin de bźin gśegs pa źes gdags |

arhan źes bya ba gcig tu na | pūjam arhatīti arhan źes bya ste | lha daṅ mi la sogs pa kun gyis
mchod par ’os pas na mchod ’os źes kyaṅ bya | yaṅ gcig tu na | kleśāri(133b1)hatavān arhan
źes bya ste | ñon moṅs pa’i dgra bcom pa źes kyaṅ bya ste | rnam pa ’di las ’dir ni don
btsan par bya ste dgra bcom pa źes btags |

samyaksaṃbuddha źes pa samyak ni yaṅ dag pa | sam ni samanta ’am | sampūrṇṇa ste ma lus pa ’am
rdzogs pa | buddha ni saṅs rgyas pa la bya ste | spyir na chos (2) thams cad kyi ṅo bo
ñid ma nor bar thugs su chud ciṅ mṅon par byaṅ chub pa’i mtshan te | yaṅ dag par rdzogs pa’i
saṅs rgyas źes bya |

vidyācaraṇasaṃpanna źes pa vidyā ni rig pa | caraṇa ni rkaṅ pa | saṃpanna ni ldan pa’am phun
sum tshogs pa la bya ste | bslab pa gsum daṅ sbyar na lhag pa’i śes rab ni rig pa | (3) lhag
pa’i sems daṅ lhag pa’i khrims ni rkaṅ pa | ’phags pa’i lam yan lag brgyad daṅ sbyar na
| yaṅ dag pa’i lta ba ni rig pa | lhag ma bdun ni rkaṅ pa ste | rig pa mig daṅ ’dra bas
mtshon nas rkaṅ pas phyin ciṅ thob par ’gyur bas na rig pa daṅ źabs su ldan pa źes bya |

sugata ces bya ba gcig (4) tu na | śobhanagata sugata surūpavat ces bya ste | legs par gśegs
pas na legs par gśegs pa ste | gzugs legs pa bźin | apunar āvṛtyagata sunaṣṭajvarvat ces
bya ste | phyir mi ldog ba gśegs pas na legs par gśegs pa ste | rims nad legs par byaṅ ba
(5)bźin | yāvad gantavyagamanāt sugata | supūrṇaghaṭavat ces bya ste | ji tsam du ’gro bar
bya ba ma lus par phyin pas na legs par gśegs pa ste | bum pa legs par gaṅ bźin pa źes ’byuṅ
| yaṅ na gcig tu na | dharmmaskandha las ’byuṅ ba sugata iti sukhito bhagavān | svargita
avyathitadharmma(6)samanvāgata | tad ucyate sugata ces ’byuṅ ste | bcom ldan ’das bde bar
gyur ciṅ mtho ris kyi bde ba daṅ ldan la | gnod ba mi mṅa’ źiṅ gnod pa med pa’i chos daṅ
ldan pas na bde bar gśegs pa ’am bde ba brñes pa la yaṅ bya ste | ’dir sṅar grags ba daṅ
| dharmmaskandha las ’byuṅ ba daṅ (7) sbyar te bde bar gśegs pa źes btags |

lokavid ces bya ba loka ni ’jig rten | vid ni vidajñāna ste de bźin gśegs pas ñin lan gsum mtshan
lan gsum du gdul ba’i sems can gyi khams la gzigs śiṅ | skal ba yod ba daṅ med pa rtogs
par mkhyen pas na ’jig rten (134a1) mkhyen pa źes bya |

anuttarapuruṣadamyasārathi źes bya ba | anuttara ni bla na med pa | puruṣadamyasārathi ni skyes
bu ’dul ba’i kha lo sgyur ba ste | sor mo’i phreṅ ba la sogs ba źe sdaṅ che ba daṅ | dga’
bo la sogs pa ’dod chags che ba daṅ | lteṅ rgyas ’od sruṅs (2) la sogs pa gti mug che
ba’i ’dul ba’i sems can rta rgod daṅ ’dra ba ’dul dka’ ba rnams ’jam pos ’dul ba yaṅ ’jam
pos btul | drag pos ’dul ba yaṅ drag pos btul | gñi gas ’dul ba yaṅ gñigs btul te | thabs
bzaṅ źiṅ sla bas thabs thabs bźin du btul nas (3) don sgrub pa’i mchog mya ṅan las ’das pa
la gnas par kha lo sgyur źiṅ ’jog pas na | skyes bu ’dul ba’i kha lo sgyur ba bla na med
pa źes bya |

śāsta źes bya ba śāsu anuśiṣṭau źes bya ste | phyir tshig gi don du na ston źiṅ slob pa la bya
| ta ni tshig gi don du bya bar zad de | spyir na lha daṅ mi la sogs (4) pa thams cad kyi
ston par gyur bas na ston pa źes bya |

jina źes bya ba jitapāpakākuśaladharmma źes bya ste | sdig pa daṅ mi dge ba’i chos las rgyal
bas na rgyal ba źes bya |

tāyi źes bya ba tāyi ni santānapālanayoḥ źes bya ste | ’phags pa’i lam thugs su chud pa bstan
źiṅ bśad de | (5) rgyun mi gcod pa daṅ | skyob ciṅ skyoṅ ba la bya ste | pāla skyoṅ ba źes
btags pa źig kyaṅ gud na yod pa daṅ ma ’dom par bya ste skyob bar btags |

mahārṣi źes bya ba mahā chen po | ṛṣi ni ṛṣi gatau źes bya ste | śes pa daṅ ldan pa la’aṅ bya
| yaṅ gcig tu na | ṛdhyeti praṇidhānan źes bya ba (6) ste | smon pa rnams ’byor źiṅ ’grub
pa la’aṅ bya | yaṅ gcig tu na | kāyavāgmanobhi ṛju śete iti ṛṣi źes bya ste | lus daṅ ṅag
daṅ yid draṅ por gnas śiṅ sroṅ bas na draṅ sroṅ chen po źes pa tags |

āṃgirasa2 źes bya ba thog ma draṅ sroṅ ñid kyi lus las byuṅ bas na bdag lus skyes źes (7) bśad
ba daṅ | aṃgirasa ni ñi ma ste | ñi ma’i rigs yin pas na ñi rgyud ces kyaṅ bśad du ruṅ
bar ’dul ba’i dṅos po daṅ | bśad pa las ’byuṅ la | mdo sde dag las sku’i kha dog ñi ma bźin
du lham me lhaṅ ṅer bźugs pa’i yon tan lta bur yaṅ bśad pas ñi ma’i rgyud ces btags |

